---
layout: blog
title: পার্সেল আর আসেনি
date: 2022-03-02T17:37:20.389Z
thumbnail: /images/uploads/whatsapp-image-2022-03-02-at-11.07.06-pm.jpeg
rating: 8
---
#### **ইউক্রেনে যুদ্ধের বলি এক যুবক রুশ সৈনিকের উদ্দেশ্যে**

যখন মায়ের ফোন এলো

ছেলেটি বলেছিল:

এখানে ভয়ানক যুদ্ধ চলছে মা!

আমার ভয় করছে খুব…

ফোনের ওপার থেকে মায়ের উদ্বিগ্ন গলা ভেসে আসে:

সোনা আমার, ভয় করে না একটুও…

মা তোমার পাশেই আছে!

ছেলেটি কেঁদে উঠে বলে:

ওরা বলেছিল সমস্ত দেশ আমাদের পাশেই আছে

তাহলে আমার দেশের বিমান থেকে

জ্বলন্ত আগুনের গোলা  আমাদের দিকেই নেমে আসে কেন?

মাগো! আসলে যুদ্ধ যুদ্ধই হয়!

জ্বলন্ত আগুনে মৃত্যু দেশ মানেনা মা!

মানুষখেকো জ্বলন্ত মৃত্যু সর্বগ্রাসী

সে পিশাচিনি সব গিলে খাবে!

এর থেকে নিজের মৃত্যু নিজের হাতেই হলে ভালো!

অন্ততঃ বিনা নোটিশে মৃত্যু পরোয়ানা আসবে না!

মাগো! একবার তোমার কোল টা পেতে দেবে?

পরম নিশ্চিন্তে মাথা রাখি সেখানে…

দেবে মা?

কান্না চেপে মা বলে:

দেবো সোনা! ফিরে এসো তুমি!

তারপর তোমাতে আমাতে সেইখানে যাবো

সেই যে সেই নদীর পাশে



যেখানে আমার ছোট্ট সোনাটা টলোমলো পায়ে

খেলে বেড়াতো কিছুদিন আগেও…

ছেলেটি অতি কষ্টে একটু যেন হাসে… বলে:

একটা জিনিস চাইবো মা… দেবে?

মা সাথে সাথে বলে:

কি চাই সোনা? তোমার ওখানে পার্সেল যাবে তো?

বলো কি চাই? আজই পাঠাবো তোমায়!

ফোনের এপারে অনেকক্ষণ নিঃশব্দতা…

তারপর ছেলেটি বলে ওঠে:

তোমার সাথে আমার সেই ছবি টা…

যেখানে তুমি আমাকে জড়িয়ে রেখেছিলে খুব করে

বুকের ভিতর… আর…

“আর?”… মা বলে…

আস্তে আস্তে ছেলেটি বলতে চায়:

আর তোমার গন্ধ লাগা একটা রুমাল…

তোমার গন্ধ পাওয়া যায় যেটা তে…

ছেলেটি বলতে চায়…

পারে না…

একটা বুলেট

একটা অস্ফুট শব্দ

একটা প্রাণ

পাশে পড়ে থাকে মোবাইল ফোন

আর তার মধ্যে মা

পার্সেল আর আসেনি।